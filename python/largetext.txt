
Erna Solberg (født 24. februar 1961 i Bergen) er en norsk politiker
(H). Hun har vært Norges statsminister siden 16. oktober 2013,
partileder i Høyre siden 2004 og innvalgt på Stortinget fra Hordaland
siden 1989. Solberg var leder i Høyrekvinners Landsforbund 1993–1994,
kvinnepolitisk leder i Høyre 1994–1998, kommunal- og regionalminister
2001–2005, 1. nestleder i Høyre 2002–2004 samt parlamentarisk leder
2005–2013.  Som kommunal- og regionalminister arbeidet hun særlig for
et styrket velferdstilbud innenfor rammen av færre og sterkere
kommuner, foruten regionalt samarbeid på tvers av fylkeskommunene.
Hun reformerte også den norske asyl-, flyktninge- og
innvandringspolitikken, og etablerte en fungerende praksis for rask
behandling av asylsøknader uten grunnlag. Siden hun tiltrådte som
partileder i 2004, har Solberg særlig betonet den sosiale delen av –
og det verdimessige grunnlaget for – Høyres politikk. Partiet har også
antatt en mer utpreget pragmatisk kurs.


Etter stortingsvalget i 2009 har oppslutningen rundt Høyre som parti
og Solberg som statsministerkandidat steget betraktelig på
meningsmålingene. Kommunestyre- og fylkestingsvalget i 2011 ble
Høyres beste siden 1979. Foran stortingsvalget i 2013 var det et
uttalt mål for Høyre å danne en koalisjonsregjering mellom Høyre,
Fremskrittspartiet, Kristelig Folkeparti og Venstre med Solberg som
statsminister. Valgresultatet gjorde det mulig for Erna Solberg å
starte sonderinger med sikte på å skape politisk grunnlag for en ny
regjering under sin ledelse. Utfallet ble en regjering av Høyre og
Fremskrittspartiet med en bindende avtale med støttepartiene Venstre
og Kristelig Folkeparti.
